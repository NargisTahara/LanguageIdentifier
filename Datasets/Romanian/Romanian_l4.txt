De cum se apropia de înserat, locuitorii Palmei de Mallorca – și înțeleg că sărbătoarea e asemănătoare în întreaga insulă – și-au pregătit lumânările, monedele, fructele și bilețelele cu dorințe și s-au îndreptat spre plaje. Unii chiar obișnuiesc să aprindă un foc de tabără pe plajă. Pe de o parte, se spune că în noaptea solstițiului, cerul se deschide, oamenii sunt mai aproape de divinitate, soarele începe să își piardă din putere și astfel oamenii îl ajută, aprinzând lumânări. Focul e ajutorul dat Soarelui, ca acesta să își continue călătoria puternică, deși după mijlocul anului, ziua începe să se micșoreze, până spre solstițiul de iarnă, când e cea mai scurtă. Dar focul e și simbolul purificării, al curățirii spirituale și nu numai, astfel că după ce fiecare din persoane își pune o dorință în gând sau în scris pe hârtie, trebuie să sară de câteva ori peste flacără, iar mai apoi, să ardă hârtiile scrise și să arunce în mare mici obiecte simbolice pentru diferite dorințe: bunăstare, fertilitate, sănătate, etc.